# -*- mode: mandoku-view; -*-
#+TITLE: 新安文獻志
#+DATE: 2015-08-25 00:37:09.305000
#+PROPERTY: ID KR4h0103
#+PROPERTY: BASEEDITION WYG    
#+PROPERTY: JUAN 卷五十五上
<pb:KR4h0103_WYG_058-1a>¶
欽定四庫全書¶
　新安文獻志巻五十五上　明　程敏政　撰¶
　　律詩七言¶
　　　過徽州别魏府尹　　　　　汪廣洋¶
與君擕手鳳池東題遍春階芍藥紅況復雲山千里别¶
豈知風雨一尊同少陵老去憂多病王粲年來喜事戎¶
二十五灘煙水急幾時歸櫂月明中¶
　　　使歙諭番昜¶
<pb:KR4h0103_WYG_058-1b>¶
五嶺蒼蒼劔插天肩輿髙下似乘船殘年止有二十日¶
沽酒豈無三百錢野碓暝舂喧急水山樵寒雨隔孤煙¶
秪慙将命恒馳逐安得雄才配馬遷¶
　　　過河隂觀楚漢遺壘¶
廣武山前望虎牢淡煙衰草沒城臯鴻溝豈限長江險¶
楚壘何如漢壁髙此日登臨悲鳥道當時南北混鯨濤¶
河隂老樹森幢蓋猶似鑾輿駐白旄¶
　　　康山觀兵¶
<pb:KR4h0103_WYG_058-2a>¶
樓船兩翼挾艨艟垂老觀兵膽亦雄砲火震天飛霹靂¶
剛風立海走豐隆重瞳首寄龍泉下獨眼屍歸馬革中¶
戰罷神威猶震怒蒼涼落日貫長虹¶
　　　登歩雲樓　　　　　　　　詹　書¶
百尺丹梯接紫微層層金碧炫晴暉眼觀下界雲生足¶
人語半天風滿衣酒醒客猶招鶴舞詩狂我欲跨鯨歸¶
休将鐵笛吹清夜月滿䦨干星斗稀¶
　　　送徐復初海道知事¶
<pb:KR4h0103_WYG_058-2b>¶
東運樓船白粲多紫髯英氣有誰過礟車雲起天垂野¶
颶母風來雪湧波海上神仙見徐福關中父老識蕭何¶
幕賔不盡長才用早晚薇垣響佩珂¶
　　　秋夜書懐簡李希吉¶
江臯秋水明晚霞江城秋滿詩人家雙杵隔牆夜敲月¶
一燈向壁寒生花烏鵲驚風繞紅樹紫蟹帶霜行白沙¶
清虚之府入幽夢醒看河漢思乘槎¶
　　　題定子靜草堂¶
<pb:KR4h0103_WYG_058-3a>¶
草堂正在匡廬山山隂綠玉相對閒雲從雙劍峯前下¶
潮到小孤江上還茶煙滿室寫墨竹花雨一簾觀白鷴¶
誰似南宫能篆古為君髙置軒窗間¶
　　　贈汪仲魯　　　　　　　　趙　汸¶
短話長言總勿疑相交動是隔年期坐來竹雨初晴夜¶
看到松雲欲盡時雪後孤芳誰復惜空中靈響妙難思¶
山花滿眼春将半莫厭從容歩屧遲¶
　　　贈曹元達子¶
<pb:KR4h0103_WYG_058-3b>¶
故人别我今幾秋見爾難禁雙淚流一家寄食悲南國¶
千騎擁麾雄北州轉戰不知何處在相逢未擬此生休¶
清門生理依諸舅長大廢書吾漫憂¶
　　　省朱文公官坑祖墓¶
攅簇千峯一嶂開乾坤間氣此胚胎百靈受職環真宅¶
五緯囘光拱夜臺魯國共悲祠廟毁閩關不見子孫來¶
干戈未息諸生老獨抱遺書詠七哀¶
　　　和先巨山翁登岳陽樓詩韻　汪　周¶
<pb:KR4h0103_WYG_058-4a>¶
雕䦨十二屹層空誰架危樓土宇中漫浪微蹤悲老馬¶
登臨衰目羨歸鴻三江去櫂飛晴雪二澤征帆挂晚風¶
安得羽翰生兩臂囘頭歴歴大江東¶
　　　楂山書堂　　　　　　　　汪克寛¶
楂山岡上長松樹曾見仙翁舊隱居種竹閒留雲作塢¶
灌花斜引水通渠娯親壽酒朝開宴教子寒燈夜讀書¶
囘首風流陳跡冷摩挲殘墨淚霑裾¶
　　　次韻寄來碩　　　　　　　汪德慶¶
<pb:KR4h0103_WYG_058-4b>¶
林下三間屋當巢嶺雲溪雨送波濤夢囘塵世風光别¶
眼底秋山氣勢髙千里關河思税駕三年氷雪苦持旄¶
知君不作鴟夷計長日焚香坐讀騷¶
　　　次欒秉德韻　　　　　　　程國儒¶
傷心世事淚潺潺巳付餘生作等閒羝乳尚能持漢節¶
雞鳴那得出秦關黄花時候多新酒緑樹門庭是故山¶
日夜思親頭盡白何人為賦大刀環(至正十九年明兵/圍衢城城䧟國儒)¶
(以都事被執過新安賦此詩至京不屈安置天界寺以/絛自經為僕者救免無何聞子仲鏡䘮哭曰天其奪予)¶
<pb:KR4h0103_WYG_058-5a>¶
(志乎儒之不顧身者以冇鏡代養也鏡巳死二親疇依/數月召授内省都事歳餘除洪都太守期年政成坐事)¶
(被繫因述平生出處自盡民知非辜撫屍而哭者肩摩/踵接遂附𦵏徐孺子墓側祠于東湖書院先師堂有雪)¶
(崖文集/藏于家)¶
　　　過方山近城田疇蔚然喜而有感¶
　　　　　　　　　　　　　　　鄭　潛¶
西峽渡舟潮水平籃輿歸路午風清河流合處總入海¶
山勢方時纔近城緑野熈熈民樂土紅巾擾擾将偷生¶
觀風問俗慚吾事深谷何時遂耦耕¶
<pb:KR4h0103_WYG_058-5b>¶
　　　次韻皆山樓韻　　　　　　朱　模¶
試從此處登樓看天下新安山最多一塢迴環盤谷宅¶
亂峯髙下洞庭波巖花逐㸃飛紅雨雲氣成羣散白鵞¶
共説琅邪山水似未知歐老意如何¶
　　　送張總管赴番昜¶
近聞使節向番昜巳報前軍到武昌好過黄州問蘇老¶
曾遊赤壁訪周郎一時人物皆陳跡三國英雄此戰場¶
舉酒煩君酹江月匡廬秋色晚蒼蒼¶
<pb:KR4h0103_WYG_058-6a>¶
　　　程仲庸遊京口留金山　　　唐桂芳¶
我正無心懶似雲那堪奔走汚緇塵飛花岸栁偏留客¶
吹浪江豚忽拜人玉帶暫抛煩轉語楞伽曾寫悟前身¶
異時好説金山寺小小漁舟喚渡頻¶
　　　送鄭士恒徃江西¶
洪都昔號雄西土畫省新開列上台鄭老每從工部飲¶
烏公何待石生媒斷雲将雨侵書幌明月隨風落酒杯¶
山獠洞庭皆入貢海船日日候潮來¶
<pb:KR4h0103_WYG_058-6b>¶
　　　漁梁結屋　　　　　　　　姚　璉¶
石梁之上姚家荘隔溪指㸃雲蒼蒼飛樓傑閣説華第¶
翠竹老梅惟我堂新豐雞犬歸未得韋曲桑麻如許長¶
三間茅屋投老計擕兒擬拜龎公牀¶
　　　符溪凱旋馬上作　　　　　俞　茂¶
夜來一雨洗囂塵陡覺江山氣象新巖谷巳平蒼鼠穴¶
溪橋喜見古梅春挈壺歡迓民連野䇿馬歸來雪滿身¶
此地重過又三載謾留詩句託青珉(雲陽李祁序云新/安俞公鎮禾川之)¶
<pb:KR4h0103_WYG_058-7a>¶
(三年威惠孚洽四方諸寨以次削平獨有曰符溪者既/服復叛反覆變詐百端終不可化公一夕駐馬龍溪橋)¶
(令諸軍蓐食聽命逮二鼔乃指示所向方黎明至寨門/外分布士卒破寨悉擒之縛其渠魁誅黨惡數十人餘)¶
(平民附寨而居者縱遣還舍猪羊雞犬悉令認辨給還/民大欣悦爭持酒物來獻公又一無所取慰諭而遣之)¶
(凡二日處置事定乃歸俘馘在前鉦鼔在後觀者羅拜/舉手以謂積年兇惡之㓂一旦授首非公之才智未易)¶
(了此公既還府賔佐咸集公獨留儒學士十數人列燭/張宴至夜分乃罷坐中口占馬上所得詩於是衆賔咸)¶
(和至次日乃緝成巻僕忝預席末不得以老病辭乃從/衆賔之後而和之曰溪橋石路不生塵幕下初聞號令)¶
(新士卒銜枚衝夜雪将軍横槊賦陽春已擒渠惡從梟/首未死么麽許乞身德意久孚威力著愧無椽筆紀蒼)¶
(珉又和曰城西車馬蹴輕塵夾道咸瞻喜氣新笳鼓閙/歸銀燭夜笑談傾倒玉壺春知君自是文章手愧我空)¶
<pb:KR4h0103_WYG_058-7b>¶
(餘老病身多謝口占詩句好肯抛良玉引凡珉意淺語/拙如老婦舞柘枝不自覺醜然亦以調髙韻阻難以追)¶
(逐又如陽春白雪和者良寡僕故欲别作一巻請諸君/各以巳意賦之不必歩韻或選或律或長短句任意所)¶
(到庶足以盡諸君之才且於俞公之行事/亦得以鋪張盛大而無拘牽局促之患也)¶
　　　懐鄉友汪彥才(此詩誤刻林鴻鳴盛集中詩所/稱萬安松蘿皆休寧地名也)¶
　　　　　　　　　　　　　　　任　原¶
浮雲聚散幾悲歡乆客懐安憶萬安門對西山朝氣爽¶
城臨東海暮潮寒身隨斷鴈兼秋逺夢入踈砧向夜闌¶
為問松蘿舊遊好别來風月共誰看¶
<pb:KR4h0103_WYG_058-8a>¶
　　　送舒從事還南海¶
老逢離别倍傷情一騎臨秋復逺行客路驚心孤鴈影¶
家林入夢斷猿聲朱崖落日天低海銅柱雲寒雨過城¶
翻憶舊遊多感慨獨嗟書劍誤儒生¶
　　　丁酉冬與楊季成宿邑南田家夜次趙子常韻¶
　　　呈徐縣丞張總管　　　　　金居敬¶
擁被依爐話夜分山城更㸃喜初聞客懐茅舍青燈伴¶
詩思秋空白鴈羣冷掾官曹閒似水将軍車從宻如雲¶
<pb:KR4h0103_WYG_058-8b>¶
東湖孺子文章伯旦暮移尊獨向君¶
　　　賦靜菴　　　　　　　　　呉　顯¶
收歛江湖萬里身歸來林下岸綸巾從前歳月方知謬¶
自此光隂始是真止所常觀虚白室行邊不踏軟紅塵¶
野人亦得煙霞趣布襪青鞋願卜隣¶
　　　書師山先生所題黄山崖石後¶
　　　　　　　　　　　　　　　鮑　熲¶
蒼崖百尺與雲齊徵士重來為品題姓字一時通漢史¶
<pb:KR4h0103_WYG_058-9a>¶
文章千載並浯溪春深莫遣莓苔沒日暖應添紫翠迷¶
猶憶匡廬當日事短檠山雨五更雞¶
　　　和商山書院諸公韻　　　　汪天應¶
覆雨翻雲巳十春恨無詩酒對芳晨秦強再世終歸漢¶
周弱何人共戍申邊境旋聞烽火息南風喜見稻花新¶
為霖更得成豐歳願作陶唐擊壤民¶
　　　過周流寺　　　　　　　　王善慶¶
雲埋殿閣周流寺春水衝撞復到山僧衲挂枝庭樹老¶
<pb:KR4h0103_WYG_058-9b>¶
禪牀搘石洞雲閒乆無山鬼吹燈火時有淵龍䕶法壇¶
我亦長歌來徙倚滿襟清思隔塵寰¶
　　　洪武庚申五月四日謹身殿災肆赦¶
　　　　　　　　　　　　　　　范　冉¶
金雞銜詔五門開聖澤汪洋遍九垓梁獄不羈天下士¶
漢庭還網世間才傅巖弼亮資霖雨沛上英雄起草萊¶
郡國想今寛賦歛乾坤和氣一時囘¶
　　　賀金彥晦遷居避暑　　　　黄　樞¶
<pb:KR4h0103_WYG_058-10a>¶
隔水移家不借車野航安穩載琴書青山歴歴迎人慣¶
翠樹團團繞屋踈盤谷有誰爭子所斜川亦自愛吾廬¶
行看花蕚相輝暎依舊連雲列第居¶
　　　寄淳安徐大年　　　　　　呉舜舉¶
歙南山去一百里秋盡春來信不聞昔日登樓同聽雨¶
今年幽谷飽看雲管寧豈是遼東客伯樂曾空冀北羣¶
安得俗塵長撥置挾書林下共朝曛¶
　　　讀文丞相指南録一¶
<pb:KR4h0103_WYG_058-10b>¶
素手殘棋豈易談一支大厦巳難堪死灰無燄資炎土¶
磁石貞心託指南閩粤九重天再闢燕雲一死志猶甘¶
人間竊禄偷生者未抵南柯一夢酣¶
　　　二¶
西北神州乆陸沉東南王氣半淪隂諸公戀戀湖山樂¶
此老拳拳社稷心烈日秋霜存壮節海雲江月助行吟¶
捐軀報國元無悔可是前朝俗化深¶
　　　亂後述懐　　　　　　　　呉　賈¶
<pb:KR4h0103_WYG_058-11a>¶
籃輿傲兀飽看山舊隱重來蕙帳寒囊重正縁詩草富¶
杯長那覺燭花殘悠悠今古知心少擾擾風塵㑹面難¶
縱有故園春信在可憐無驛寄平安¶
　　　上巳日苦雨寄汪彥暉　　　朱　同¶
三月三日苦泥濘春遊無計令人愁雲低暮色近垂地¶
風捲濤聲遥撼樓青天白日定何所急電轟雷方未休¶
最憐桃李花開處雨横風狂不自由¶
　　　送李孟善御史謫戍遼東　　詹　徽¶
<pb:KR4h0103_WYG_058-11b>¶
丹墀分袂出長安疾貶遼東去路難金佩暫辭雙鳳闕¶
玉驄應過九龍灘沙邊鴈度家音少嶺外猿啼戍月寒¶
孤負十年窓下志挈書擕劍與誰看¶
　　　紫陽觀席上作　　　　　　曹　遷¶
紫陽山中神仙家青山繞屋生煙霞枯林風過落黄葉¶
寒菊雨餘開白花隻雞斗酒自可樂千駟萬鍾何足誇¶
興䦨擕手過橋去斜日稻田飛亂鴉¶
　　　和唐胡明經詩韻二首(明經名昌翼本唐諸王/孫避地婺源考水胡氏)¶
<pb:KR4h0103_WYG_058-12a>¶
　　　(因從其姓雖舉明經/義不仕梁終隱于家)　　　　吕　旭¶
西出長安避戰塵誰知龍種異常人移根仙李雲霄逺¶
奕葉猗蘭雨露新曠野驚弓無折羽滄溟脱網有遺鱗¶
甘為商皓終辭漢不作燕丹乆質秦¶
萬事榮枯夢一場百年歳月去堂堂鶴歸華表人寰異¶
鹿走關中霸業亡保障未能依尹鐸宗支誰復認丹陽¶
棄将軒冕身終隱博得山林興不忘¶
　　　程普屯(瑞昌縣本古赤烏鎮呉将程普屯兵于/此以應周瑜一日有羣烏飛集軍中占)¶
<pb:KR4h0103_WYG_058-12b>¶
　　　(之以為祥瑞翌日果得赤壁/之捷遂改赤烏為瑞昌縣)　孫　英¶
赤烏古鎮江之濆云是程普三軍屯羣烏飛鳴祥瑞應¶
二龍爭戰雌雄分天便東風旗鼓進火烈北船人馬焚¶
只今過客悲前事目送寒鵶殘照昏¶
　　　過南陽臥龍岡謁武侯廟¶
千古南陽草樹荒行人猶説臥龍岡國歸蜀主三分定¶
才過曹丕十倍強羽扇綸巾勞想象木牛流馬恨遺忘¶
英雄事業垂成日忍見營星墮夜光¶
<pb:KR4h0103_WYG_058-13a>¶
　　　雲溪萬松嶺程内翰墓　　　汪　洗¶
内相遺蹤何處尋萬松青鎻鬱森森兩行翁仲標黄壤¶
十丈穹碑倚翠岑雪案幾人燈火志氷巖千古歳寒心¶
清風不斷雲溪上冠劍空遺草木深¶
　　　和彥珍韻　　　　　　　　程用晦¶
閒來遥憶隱君鄉門擁荒山帶夕陽苔暈旋添蒼徑滑¶
松隂時轉北窗涼髙懐君軼朱仁軌癡性予慚顧長康¶
何日相從陪夜話石爐湯沸紫茸香¶
<pb:KR4h0103_WYG_058-13b>¶
　　　和松明火韻　　　　　　　程　億¶
蒼虬誰取赤心然女緯男經夜不眠處士謫居離絶壑¶
大夫功滿上凌煙千年琥珀憑誰得一㸃靈光可自全¶
不照綺羅筵上客分輝田舍及漁船¶
　　　送方伯潤蘿山讀書　　　　余　鏞¶
一上蘿山數千仞學如九轉煉還丹且将圓木驚宵枕¶
莫厭斷虀供晝餐松葉亂雲孤嶂暝杏花踈雨小窗寒¶
樂羊莫起思家念更誤佳人機杼難¶
<pb:KR4h0103_WYG_058-14a>¶
　　　泗洲　　　　　　　　　　鄭　桓¶
行盡淮東始見山孤城雉堞面層巒隋人罷幸餘荒苑¶
漢将成功有廢壇落日波濤來洶湧髙秋鼓角動悲酸¶
北來倦客偏懐古對酒狂歌強自歡¶
　　　題野航巻　　　　　　　　邵　誼¶
楓業荻花秋氣清扁舟不受波濤驚一聲櫂歌日欲晚¶
半榻竹影風初生幽人落落雲霄志小窗悠悠江漢情¶
夜䦨酒醒萬籟寂似向沙頭弄月明¶
<pb:KR4h0103_WYG_058-14b>¶
　　　見山堂　　　　　　　　　胡　安¶
家住龍山山下村誅茅卜築傍雲根呼兒耕罷勤書䇿¶
對客哦成共酒尊紅雨過簾花結子緑雲垂地竹添孫¶
靜觀自得悠然趣何用區區隱鹿門¶
　　　洪氏節婦(姑婦孫媳/孀者三)　　　　唐　和¶
苦行相聨世罕論弔生傷死倍銷魂百年貞節惟三婦¶
半世孤孀在一門燈火絲麻終白髪憂愁風雨共黄昏¶
不縁鉅筆標名姓誰識洪家孝義村¶
<pb:KR4h0103_WYG_058-15a>¶
　　　赴遼府紀善次諸公見贈韻　程　通¶
忠孝男兒合兩圖每囘囘首自踟躇王來海上初開國¶
親在江南乆倚閭宣力可能勞汗馬報恩全未及慈烏¶
曵裾終夜空長嘆似覺中心半負初¶
　　　雨後　　　　　　　　　　李道生¶
山中曉起喜新晴杖屨尋詩獨自行幾樹好花春盡發¶
滿溪流水夜來生遊絲拂地應千尺啼鳥喚人時一聲¶
趂暖田家曝蠶種朝朝節候是清明¶
<pb:KR4h0103_WYG_058-15b>¶
　　　和李大尹韻　　　　　　　俞韶美¶
積雨瀰漫漲逺天客窗惟覺恨綿綿巳添野色供春望¶
更長灘聲攪夜眠繞屋斷雲常黯黯投林歸鳥自翩翩¶
漁郎罷釣纔相過為報新潮到石田¶
　　　石耳山絶頂　　　　　　　游蘭仲¶
石耳山頭望大荒海門紅日上扶桑山連呉越雲濤洶¶
水接荆揚地脉長春樹抹煙迷近逺晴虹分字入蒼茫¶
蓬萊咫尺無由到獨立東風理鬢霜¶
<pb:KR4h0103_WYG_058-16a>¶
　　　東園即事　　　　　　　　汪又亮¶
小圃臨山效采薇閒中足跡徃來稀垣髙拍晝花香冗¶
地暖先春菜甲肥流水壁間通石罅清風門外掃漁磯¶
乾坤俛仰情何限孤鳥殘雲巳倦飛¶
　　　三松軒(序云昔陶靖節撫孤松崔藍田哦二松/杜工部種四松秦始皇封五松鄭處士)¶
　　　(號七松其愛松均矣何其所取之多寡不倫邪/璜溪呉彬富成剏一軒號三松豈欲酌其多寡)¶
　　　(而為之中制邪然古稱槐三木假山亦三率取/徴其後之昌且賢也富成之三松将有慕于是)¶
　　　(邪富成世居商山由其祖師隆/遷璜溪蓋碩宗也詩以諗之)程仁發¶
<pb:KR4h0103_WYG_058-16b>¶
沖霄龍骨雨苔斑鼎峙蒼然伯仲間勢傲雪霜堅晚節¶
耻隨紅紫鬬芳顏王家德䜟槐當户蘇氏名髙木假山¶
欲向主人詢藝圃清風蕭颯動柴關¶
　　　湘浯圖　　　　　　　　　方　勉¶
湘中景物最清竒邂逅披圖慰逺思雲慘蒼梧虞舜廟¶
崖髙浯水次山碑苔花蝕刻人爭寳竹淚成斑世共悲¶
千里江山歸咫尺風光觸目總堪詩¶
　　　酬贈㕘将張公惠劍¶
<pb:KR4h0103_WYG_058-17a>¶
轅門大冶藹祥光并鐵花鎔百錬剛虹見晴空歸匕首¶
蛟藏秋水鑄干将金鐶雪柄誇新製寳鞘絨絛盡巧粧¶
帶霧持來意何厚從教官道絶豺狼¶
　　　歙學歳寒亭次宋蘇文定公韻¶
　　　　　　　　　　　　　　　楊　寜¶
幾樹蒼松倚翠屛小亭因得歳寒名月來遥見海蛟出¶
風度靜聞天籟生飽歴氷霜心不改髙隣庠序景逾清¶
閒來獨據胡牀坐一曲陽春愧繼聲¶
<pb:KR4h0103_WYG_058-17b>¶
　　　送汪司倉熛赴官泉州¶
除書新領向閩中建業相逢話轉蓬别處一尊浮大白¶
到時三歳理陳紅道傍荔熟香塵起海上風來瘴霧空¶
逺大屬君君莫負舊家原近紫陽翁¶
　　　求太守永嘉孫公寫梅(正統/甲子)　程　信¶
文采風流世所難更将春意發毫端平生自保氷霜操¶
近日誰登翰墨壇肯許官曹臨鏡寫絶勝江路倚篷看¶
與公篤好無他意只為貞心耐歳寒¶
<pb:KR4h0103_WYG_058-18a>¶
　　　出巫峽寄宗伯姚大章同年(景泰/乙亥)¶
入峽猶登兩月程一灘過處一更生愁聞澗樹黄鸝語¶
夢憶彤庭仗馬鳴險易只應堅素守行藏寧敢負同盟¶
相思併入巴江水不盡滔滔萬里情¶
　　　東巡囘渡遼河¶
夷部曾傳自契丹漢疆今巳盡三韓喜功不話封侯易¶
直道何憂行路難塞上塵飛驚馬到斗南雲淨看鵬摶¶
提兵再駐遼河上白草霜風歳又闌¶
<pb:KR4h0103_WYG_058-18b>¶
　　　南征過武昌(成化/丁亥)¶
月滿秋江霜滿天提兵夜上武昌船山川依舊環千里¶
戰伐空餘史一編霸主賦詩雄異代仙人乘鶴去何年¶
吟餘起視青萍劍一道晴虹貫斗邊¶
　　　夜雨　　　　　　　　　　趙德相¶
黄昏燈火雨瀟瀟愁緒無端結未消方寸地寛㽜宇宙¶
一枝巢穩借鷦鷯城頭鼔角驚殘夢江上風雷送逺潮¶
蕩蕩恩波流四海深慚華蕚自蕭條¶
<pb:KR4h0103_WYG_058-19a>¶
　　　滕王閣　　　　　　　　　呉　遜¶
一葉扁舟挂晚風崢嶸樓閣畫圖中天連彭蠡三湘碧¶
日射匡廬五老紅壓座文章誰再續動人歌舞亦成空¶
浦雲山雨仍朝暮撫景㽜題興不窮¶
　　　賀張士峻造屋　　　　　　呉　箎¶
舊家城市厭澆漓林下經營百世基山擁翠屛遥對牖¶
泉鳴玉竇細通池春風座上常㽜客夜雨燈前自課兒¶
從此鶴汀無限好杖藜來徃更無期¶
<pb:KR4h0103_WYG_058-19b>¶
　　　秋吟得趣巻為藏溪汪彥度題¶
危亭翼翼碧溪濵每向秋來得趣真風露九霄清到骨¶
水天一色淨無塵斜陽樵擔穿紅樹明月漁歌起白蘋¶
何日重來同徙倚一尊還待菊花辰¶
　　　題赤壁圖　　　　　　　　汪　德¶
鯨吞蛟鬬決雌雄千里飛艎一炬紅霸業盡歸煙燼裏¶
江聲長在月明中峩峩赤壁涵朝日浩浩滄波颺晚風¶
古徃今來幾多恨披圖吟處思無窮¶
<pb:KR4h0103_WYG_058-20a>¶
　　　唐子華小景¶
唐侯宰邑甚清閒公退揮毫便寫山共詫聲名滿天下¶
豈知圖畫遍人間雲連古木迷青嶂月照寒蘆漾碧灣¶
殘墨斷縑誰解惜草堂披玩自怡顏¶
　　　黄山　　　　　　　　　　程　孟¶
秀出層穹翠欲隤栖霞宿霧似蓬萊松揺隂壑生靈籟¶
泉噴深潭吼怒雷峯頂煙銷丹竈冷崖前風暖碧桃開¶
五雲深處羣仙集白鶴青鸞定徃來¶
<pb:KR4h0103_WYG_058-20b>¶
　　　野興　　　　　　　　　　汪　敬¶
澗壑穿幽路仄欹梅花關外水通陂背人好鳥啼深竹¶
抱子驚猿過别枝雨歇黄流新漲急雲交青壁亂峯移¶
釣絲不掛非熊夢一任長虹百尺垂¶
　　　淮隂侯¶
許身良犬失熊羆百戰功成亦自危智數如君難免戮¶
英雄自古易生疑真王印在風雲散大将臺荒草樹悲¶
莫恨當時蕭相國幾人囘首見幾遲¶
<pb:KR4h0103_WYG_058-21a>¶
　　　壽藏為汪思敬題　　　　　蘇景元¶
楂山風景似仙源流水桃花繞壽園固穴不燒銅作槨¶
窮泉還鑿石為門誌銘鐫就留年月松柏栽成遺子孫¶
誰謂賢愚同一致箇中别是一乾坤¶
　　　寄書坊劉剡¶
女媧補後見神功千里相思寄便鴻斷簡殘編無日了¶
清尊明月幾時同坐間有客常談項天上何人復薦雄¶
一度登樓一惆悵小山秋冷桂叢叢¶
<pb:KR4h0103_WYG_058-21b>¶
　　　奉和尚書程公征南獻捷¶
鐃吹歌成紀武功一輪紅日照丹𠂻風雷震處狼山碎¶
巢穴空時虎旅雄九伐嘉謀今秉鉞七擒英畧再聞風¶
劍南梟獍咸歸化從此無憂到聖躬¶
一掃腥羶似燎毛捷書頻奏詔頻褒漢兵總跨新降馬¶
蠻血從殷舊戰袍旗影夜翻瀘水淨劍光寒射雪山髙¶
當今天子多神武況有元臣熟豹韜¶
　　　環佩重來軒(宋丞相程公元鳳居歙槐塘有琴/曰環佩亡去巳乆六世孫文實復)¶
<pb:KR4h0103_WYG_058-22a>¶
　　　(購得之為軒以藏/加扁重來二字)　　　　　江瓏生¶
丞相宫牆何處尋老槐紆繞翠沉沉鈞衡巳輔當時政¶
環佩猶傳奕世音六葉喜聞歸舊物千鈞何足詫遺金¶
南薫古意人知少好在雲仍繼此心¶
　　　萬山西爽軒望黄山　　　　張　逵¶
竒峰六六競㠝岏向晚憑闌最好看秀出楚呉千里迥¶
翠摩星月九霄寒古潭雷迅蒼龍起仙洞雲深白鶴還¶
何日捫蘿登絶頂擬從軒后覓金丹¶
<pb:KR4h0103_WYG_058-22b>¶
　　　蘿山清隱為汪世祥題　　　孫　陽¶
小築茅堂傍翠微花畦蔬圃澹相宜看耕每到龎公宅¶
對酒惟吟楚客詞春暖藥苗穿土早天寒雞唱出林遲¶
松風蘿月長如昨肯信功名鬢易絲¶
　¶
　¶
　¶
　新安文獻志巻五十五上¶
